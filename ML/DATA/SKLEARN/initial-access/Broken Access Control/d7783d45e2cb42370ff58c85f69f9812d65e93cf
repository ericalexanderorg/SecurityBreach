På en öppen webbserver, helt utan lösenordsskydd eller annan säkerhet, har vi hittat 2,7 miljoner inspelade samtal till rådgivningsnumret 1177. Samtalen sträcker sig tillbaka till 2013 och det handlar om 170 000 timmar av känsliga samtal som vem som helst har kunnat ladda ner eller lyssna på. Computer Sweden har lyssnat på några av samtalen för att bilda oss en uppfattning om omfattningen av läckan och skadan för allmänheten. Det är även helt klart frågan om information som räknas som känsliga personuppgifter enligt GDPR. När en person vill få rådgivning via 1177 Vårdguiden per telefon, kopplas samtalen till antingen till vårdregionens egna anställda sjuksköterskor, vilket sker i de flesta vårdregioner, eller så kopplas till de företag som är entreprenörer åt de sjukvårdsregioner som låter entreprenörer ta hand om rådgivningen. Medicall är en underleverantör till vårdentreprenören Medhelp som tar emot patientsamtal via 1177 Vårdguiden från vårdregionerna i Stockholm, Södermanland och Värmland. Som ett resultat av vår granskning är åtkomsten till lagringsenheten nu stängd, men Computer Sweden har under granskningen kunnat komma åt samtliga samtal, i form av mp3- eller wav-filer, ända tillbaka till 2013, och i princip i realtid för de senaste samtalen. "1177 Vårdguiden på telefon svarar på hälso- och vårdfrågor från allmänheten. Varje region ansvarar för driften av tjänsten 1177 Vårdguiden på telefon och Inera ansvarar för samordning, medicinska beslutsunderlag och varumärket. För 18 av de 21 regionerna levererar Inera även telefoni- och journalsystem." Samtalen till 1177 Vårdguiden på telefon spelas in för att ha möjlighet att gå tillbaka och kvalitetssäkra samtalen.